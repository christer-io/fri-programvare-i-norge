# Fri programvare i Norge

Jeg er igang med et prosjekt hvor jeg skal skrive en bok om fri programvare i et norsk perspektiv. I tillegg til en bok i tradisjonell forstand skal jeg gjøre intervjuer av relevante mennesker i Norge og internasjonalt som både publiseres som tekst og video.

Målet er å fortelle historien om hvordan fri programvare miljøet globalt og i Norge har bidratt til en teknologisk utvikling fra 80-tallet og frem til idag som er tuftet på en ide om deling, gjenbruk og aktivt digitalt samarbeid. Arbeidstittel for boken er “Fra gutterom til verdensherredømme”, en tittel jeg brukte første gang på en kronikk som ble publisert på Digi.no i 2014.

Formen og vinklingen vil være mer reflekterende enn konfronterende, men vil samtidig ta opp noen sentrale spørsmål som tidligere har vært definert som kontroversielle temaer. Det mest sentrale her vil være hvordan store internasjonale teknologiselskaper har gått fra å føre kampanjer mot fri programvare på begynnelsen av 2000-tallet til å fullstendig endre strategi 15 år senere. Et annet viktig spørsmål vil være hvordan offentlig sektor i Norge ikke har lykkes med hente ut potensialet i gjenbruk og deling av teknologi mellom offentlige virksomheter.

Boken vil ha minst et kapittel som tar for seg bevegelser og prosjekter som har latt seg inspirere av fri programvare miljøet, som for eksempel Creative Commons og Wikipedia. Tanken bak dette er å vise hvordan filosofien og metodikken knyttet til fri programvare har ført til bølger av åpenhet innenfor kunnskapsindustrien, forskning, utdanning og kultur.

Boken vil ha et kapittel som går gjennom den historiske tidslinjen til fri programvare og åpen kildekode. Jeg har valgt å starte den historiske oppsummeringen fra 80-tallet men vil ta med elementer fra tidligere Norske prosjekter i den grad det er relevant.


Prosjektet er støttet av Nuug Foundation. 

 
![alt text][logo]

[logo]: https://github.com/christer-io/fri-programvare-i-norge/blob/master/Ressurser/Bilder/nuugf_neg_290x90.png "Logo Title Text 2"



