# Kort introduksjon til Fri Programvare
Begrepet Fri programvare beskriver programvare der kildekoden er fritt tilgjengelig for alle. Man kan undersøke programvaren, bruke, endre og deretter dele den, helt fritt. Ved å gjøre kildekoden offentlig tilgjengelig gis andre mulighet til å bygge videre på og lære av den, noe som skaper bedre programvare og en global digital allmenning med samarbeid mellom mennesker rundt om i hele verden.

Grunnlaget for denne delingskulturen ligger i noen viktige begreper, definisjoner og lisenser. som er tuftet på en tydelig filosofi om deling og gjenbruk.

«Fri programvare» referer til brukernes frihet til å bruke, kopiere, distribuere, studere, forandre på og forbedre programvaren. Mer presist refererer det til fire typer frihet, for brukerne av programvaren:
* Friheten til å kjøre programmet som du ønsker, uansett hensikt (frihet 0).
* Friheten til å studere hvordan programmet virker, og tilpasse det til dine behov (frihet 1).
* Friheten til å distribuere kopier slik du kan hjelpe din neste (frihet 2).
* Friheten til å forbedre programmet, og gi det ut med dine forbedringer til offentlig eie, slik at hele samfunnet kan få utbytte (frihet 3).

Når man deler programvare er graden av frihet definert av lisensen som programvaren publiseres under. 

## Global utbredelse
Fri programvare er i bruk over alt, du finner fri programvare i telefonen, bilen din, TV-en og kjøleskapet ditt. Fri programvare komponenter gjør det mulig for utviklere å bygge videre på arbeidet til et globalt samfunn av utviklere for å levere bedre produkter raskere og til lavere pris. Linux, Apache webserver, Android, Firefox og WordPress er eksempler på fri programvare prosjekter du kanskje har hørt om.

## Internet 
Fri programvare bygger på lang akademiske tradisjonen med åpenhet og deling. Etter hvert som teknologien og internett har utviklet seg over de siste 30-40 årene, har det blitt enklere å dele kildekoden, data, forskningsresultater, åpne læringsressurser og fritt kulturelt innhold. I takt med at flere har blitt brukere av internett, har den frie globale digital almenningen vokst. Internett er i seg selv tuftet i stor grad på fri programvare, og forholdet mellom det frie og åpne internett og fri programvare har vært svært viktig siden begynnelsen av 1990-tallet. 
